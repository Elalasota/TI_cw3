<h2>Wrocławska Fontanna </h2>
<img src="obrazy/fontanna1.jpg">
<p>Położona w malowniczym parku Szczytnickim, otoczona pergolą i w bezpośrednim sąsiedztwie Hali Stulecia, multimedialna wrocławska fontanna jest największym tego typu obiektem w Polsce i jednym z największych w Europie. Otwarta została 4 czerwca 2009 z okazji 20. rocznicy wolnych wyborów. Jej powierzchnia wynosi ok. 1 hektara. W fontannie zainstalowano prawie 300 dysz, z których tryska woda w formie gejzerów, mgiełki, piany itp. na wysokość nawet 40 m. Tym sposobem tworzy się ogromny ekran wodny, na którym wyświetlane są wizualizacje z towarzyszeniem muzyki i efektów laserowych. Pokazy do muzyki klasycznej (m.in. Bizet, Beethoven, Wagner), a także współczesnej (Jean-Michel Jarre, Apocalyptica, Faith No More) odbywają się o każdej pełnej godzinie i trwają od trzech i pół do osiemnastu minut, a przy wyjątkowych okazjach odbywają się pokazy specjalne.</p>